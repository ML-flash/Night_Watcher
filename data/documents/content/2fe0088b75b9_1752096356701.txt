Aspo Oyj Pörssitiedote 25.4.2025 klo 13.30
Aspo Oyj:n varsinaisen yhtiökokouksen ja hallituksen järjestäytymiskokouksen päätökset
Aspo Oyj:n varsinainen yhtiökokous pidettiin tänään 25.4.2025 Helsingissä. Aspo Oyj:n varsinainen yhtiökokous vahvisti yhtiön ja konsernin tilinpäätökset vuodelta 2024 ja myönsi vastuuvapauden hallituksen jäsenille ja toimitusjohtajalle. Osinkoa päätettiin jakaa yhteensä 0,19 euroa osakkeelta ja se maksetaan kahdessa erässä. Osingon ensimmäisen erän (0,09 euroa osakkeelta) täsmäytyspäivä on 29.4.2025 ja maksupäivä on 7.5.2025. Osingon toisen erän (0,10 euroa osakkeelta) täsmäytyspäivä on 30.10.2025 ja maksupäivä on 6.11.2025.
Yhtiökokous valtuutti hallituksen tarvittaessa päättämään uudesta täsmäytyspäivästä ja maksupäivästä osingon toiselle maksuerälle, mikäli Euroclear Finland Oy:n säännöt tai Suomen arvo-osuusjärjestelmää koskevat säännökset muuttuvat tai yhtiötä sitovat muut säännöt sitä edellyttävät.
Yhtiökokous hyväksyi myös yhtiön palkitsemisraportin hallituksen ehdotuksen mukaisesti.
Hallituksen ja valiokuntien jäsenten palkkiot
Hallituksen puheenjohtajalle päätettiin maksaa kuukausipalkkiona 6 000 euroa, varapuheenjohtajalle 4 400 euroa ja hallituksen muille jäsenille 3 000 euroa kuukaudessa.
Yhtiökokous päätti maksaa seuraavat palkkiot tarkastusvaliokunnan ja henkilöstö- ja palkitsemisvaliokunnan jäsenille. Valiokunnan puheenjohtajalle päätettiin maksaa 1 200 euron ja valiokunnan jäsenelle 800 euron kokouskohtainen palkkio valiokunnan kokouksista. Mikäli valiokunnan puheenjohtaja on kuitenkin myös hallituksen puheenjohtaja tai varapuheenjohtaja, palkkio on sama kuin valiokunnan jäsenellä.
Hallitus, tilintarkastaja ja kestävyysraportoinnin varmentaja
Hallituksen jäsenten lukumääräksi vahvistettiin seitsemän. Hallituksen jäseniksi valittiin uudelleen Patricia Allam, Annika Ekman, Tapio Kolunsarka, Mikael Laine, Kaarina Ståhlberg, Tatu Vehmas ja Heikki Westerlund. Yhtiökokouksen jälkeen pitämässään järjestäytymiskokouksessa hallitus valitsi puheenjohtajaksi Heikki Westerlundin ja varapuheenjohtajaksi Mikael Laineen. Kokouksessa henkilöstö- ja palkitsemisvaliokunnan puheenjohtajaksi valittiin Heikki Westerlund ja jäseniksi Patricia Allam, Tapio Kolunsarka sekä Tatu Vehmas. Tarkastusvaliokunnan puheenjohtajaksi valittiin Kaarina Ståhlberg ja jäseniksi Annika Ekman, Mikael Laine sekä Tatu Vehmas.
Yhtiön tilintarkastajaksi valittiin uudelleen tilintarkastusyhteisö Deloitte Oy, joka on ilmoittanut KHT Jukka Vattulaisen toimivan päävastuullisena tilintarkastajana. Yhtiön kestävyysraportoinnin varmentajaksi valittiin kestävyystarkastusyhteisö Deloitte Oy, joka on ilmoittanut KHT, kestävyysraportointitarkastaja (KRT) Jukka Vattulaisen toimivan päävastuullisena kestävyysraportointitarkastajana. Tilintarkastajalle ja kestävyysraportoinnin varmentajalle maksetaan palkkio yhtiön hyväksymän laskun mukaan.
Hallituksen valtuuttaminen päättämään omien osakkeiden hankkimisesta
Yhtiökokous valtuutti hallituksen päättämään enintään 500 000 oman osakkeen hankkimisesta yhtiön vapaalla omalla pääomalla, mikä vastaa noin 1,6 % yhtiön kaikista osakkeista. Valtuutus käsittää myös oikeuden ottaa omia osakkeita pantiksi. Valtuutus on voimassa vuoden 2026 varsinaiseen yhtiökokoukseen saakka, kuitenkin enintään 18 kuukautta yhtiökokouksen päätöksestä lukien.
Hallituksen valtuuttaminen päättämään osakeannista, jossa luovutetaan yhtiön hallussa olevia omia osakkeita
Yhtiökokous valtuutti hallituksen ehdotuksen mukaisesti hallituksen päättämään yhdessä tai useammassa erässä osakeannista, joka toteutetaan luovuttamalla yhtiön hallussa olevia omia osakkeita. Valtuutuksen perusteella luovutettavien osakkeiden määrä on yhteensä enintään 2 500 000 osaketta. Valtuutus on voimassa vuoden 2026 varsinaiseen yhtiökokoukseen saakka, kuitenkin enintään 18 kuukautta yhtiökokouksen päätöksestä lukien.
Hallituksen valtuuttaminen päättämään uusien osakkeiden osakeannista
Yhtiökokous valtuutti hallituksen ehdotuksen mukaisesti hallituksen päättämään maksullisesta osakeannista tai maksuttomasta osakeannista joko yhdessä tai useammassa erässä. Osakeannissa annettavien uusien osakkeiden yhteenlaskettu lukumäärä on yhteensä enintään 2 500 000 osaketta. Valtuutusta voidaan käyttää mahdollisten yrityskauppojen tai muiden järjestelyjen rahoittamiseen tai toteuttamiseen, yhtiön osakepohjaisten kannustinohjelmien toteuttamiseen tai muihin hallituksen päättämiin tarkoituksiin.
Valtuutus sisältää hallituksen oikeuden päättää kaikista muista osakeannin ehdoista ja se sisältää siten myös oikeuden päättää maksullisesta suunnatusta osakeannista, osakkeenomistajien merkintäetuoikeudesta poiketen, jos siihen on yhtiön kannalta painava taloudellinen syy. Valtuutus sisältää hallituksen oikeuden päättää myös maksuttomasta osakeannista yhtiölle itselleen.
Valtuutus on voimassa vuoden 2026 varsinaiseen yhtiökokoukseen saakka, kuitenkin enintään 18 kuukautta yhtiökokouksen päätöksestä lukien.
Hallituksen valtuuttaminen päättämään lahjoituksista
Yhtiökokous valtuutti hallituksen ehdotuksen mukaisesti hallituksen päättämään yhteensä enintään 100 000 euron suuruisista lahjoituksista yleishyödyllisiin tai niihin rinnastettaviin tarkoituksiin, sekä päättämään lahjoitusten saajista, käyttötarkoituksista ja muista lahjoitusten ehdoista. Valtuutus on voimassa vuoden 2026 varsinaiseen yhtiökokoukseen saakka.
Aspo Oyj
Rolf Jansson
toimitusjohtaja
Lisätiedot:
Rolf Jansson, Aspo Oyj:n toimitusjohtaja, puh. +358 400 600 264, rolf.jansson@aspo.com
JAKELU:
Nasdaq Helsinki
Keskeiset tiedotusvälineet
www.aspo.fi
Aspo luo arvoa omistamalla ja kehittämällä liiketoimintoja pitkäjänteisesti ja vastuullisesti. Omistettujen yritysten tavoitteena on olla toimialojensa markkinajohtajia. Ne vastaavat omasta toiminnastaan, asiakassuhteistaan ja niiden kehittämisestä pyrkien edelläkävijyyteen vastuullisuudessa. Aspo tukee liiketoimintojen menestystä ja kasvua oikeilla kyvykkyyksillä. Aspo-konsernilla on liiketoimintoja 17 eri maassa ja sen palveluksessa on yhteensä noin 800 ammattilaista.
Liite