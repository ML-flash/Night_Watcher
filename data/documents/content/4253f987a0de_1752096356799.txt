Reuters: Arma secretă a Giorgiei Meloni în discuţiile sale Donald Trump şi JD Vance. „Ea a luat Europa cu asalt”. FOTO
Limba italiană s-a dovedit a fi o armă secretă pentru prim-ministrul Giorgia Meloni, care a lansat o ofensivă de șarm față de președintele american Donald Trump și adjunctul său, JD Vance, în cadrul unor întâlniri transatlantice consecutive, relatează Reuters.
Meloni s-a întâlnit joi cu Trump și Vance la Casa Albă, înainte de a se întoarce în Italia. Aproape concomitent, Vance a părăsit Washingtonul pentru a petrece sărbătorile de Paște la Roma.
Complimente în limba maternă
În timpul unei conferințe de presă comune într-un Birou Oval aglomerat de jurnaliști, Trump a lăudat limba italiană când Meloni – altfel, o bună vorbitoare de engleză – s-a adresat în limba maternă ziariștilor veniți din țara sa.
„Asta a fost atât de frumos! Ce naiba ai spus?” i-a spus Trump lui Meloni, după ce ea răspunsese la o întrebare legată de războiul din Ucraina, contrazicându-l în mod notabil pe liderul american, care sugerase că președintele Ucrainei a fost de vină pentru invazia rusă.
Toate meciurile de la FIFA Club World Cup pot fi văzute pe VOYO cu comentariu în limba română.
După sosirea sa la Roma împreună cu familia, Vance a luat prânzul cu Meloni și a ascultat cum aceasta a lansat un mesaj în italiană, salutând discuțiile de joi ca fiind „fantastice” și afirmând că există o „relație privilegiată” între cele două țări.
„Doamnă prim-ministru Meloni, este minunat să vă revăd și sper că exact asta ați spus. Desigur, ar fi putut să mă facă ticălos și eu n-aș fi știut, dar ar fi făcut-o în cea mai frumoasă limbă imaginabilă, așa că nici măcar nu m-aș fi simțit ofensat”, a spus el, stârnind hohote de râs.
Sprijin pentru Trump și promisiuni economice
Trump a criticat în mod repetat Uniunea Europeană, spunând că blocul a fost creat pentru a „dăuna” Statelor Unite, dar el are o relație caldă cu Meloni, o conservatoare naționalistă, care a fost singurul lider UE pe care l-a invitat la învestirea sa în ianuarie.
Căutând să își consolideze poziția de partener favorit, Meloni a declarat reporterilor din Biroul Oval că susține lupta lui Trump împotriva diversității și incluziunii și a „ideologiei” răului.
Ea a promis, de asemenea, să cumpere mai mult gaz american și a declarat că dorește ca firmele italiene să investească mai mult în Statele Unite, în speranța că acest lucru ar putea contribui la convingerea președintelui american să reducă sau chiar să elimine tarifele care amenință importurile italiene și ale UE.
În plus, ea l-a invitat pe Trump să viziteze Roma, spunând că aceasta ar putea fi o oportunitate pentru el de a se întâlni cu alți lideri europeni pe care i-a evitat până acum. El a acceptat oferta, dar nu a fost stabilită nicio dată.
Trump și-a manifestat în mod clar dezgustul față de alți lideri mondiali, respingând-o până acum pe președinta Comisiei Europene, Ursula von der Leyen, și administrându-i președintelui ucrainean Volodimir Zelenski o mustrare publică la Casa Albă, în februarie.
Dar el a părut dornic să demonstreze că are și prieteni în lume, copleșind-o cu laude pe o Meloni zâmbitoare. „Toată lumea o iubește și o respectă, iar eu nu pot spune asta despre mulți oameni”, a mărturisit el joi. „Aș spune că ea a luat Europa cu asalt”, a punctat Trump.
Sursa: News.ro
Etichete: SUA, italia, donald trump, giorgia meloni, jd vance,
Dată publicare:
19-04-2025 15:07