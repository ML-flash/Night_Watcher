Yhdysvaltain liittovaltion valitustuomioistuin päätti perjantaina, että presidentti Donald Trump voi toistaiseksi estää The Associated Press -uutistoimiston pääsyn joihinkin Valkoisen talon mediatapahtumiin. Päätös kumoaa alemman oikeusasteen määräyksen, joka olisi taannut uutistoimisto AP:n toimittajille pääsyn Valkoiseen talon mediatapahtumiin.
Valkoinen talo kieltäytyi helmikuussa päästämästä AP:n toimittajia ja valokuvaajia Valkoisen talon keskeisiin mediatilaisuuksiin presidentin virkahuoneessa ja Air Force One -lentokoneessa, koska uutistoimisto ei suostunut kutsumaan Meksikonlahtea Amerikanlahdeksi. Trump allekirjoitti Valkoiseen taloon palattuaan toimeenpanomääräyksen, jonka mukaan Meksikonlahden nimi vaihdettaisiin.
Huhtikuussa liittovaltion tuomari Trevor McFadden linjasi, että AP:n toimittajien sulkeminen ulos Valkoisen talon tapahtumista rikkoi Yhdysvaltain perustuslain ensimmäistä lisäystä, joka koskee sananvapautta ja lehdistönvapautta. Hallinto valitti päätöksestä valitustuomioistuimeen.
Perjantaina liittovaltion valitustuomioistuimen tuomaripaneeli linjasi kuitenkin päätöksessään, että se hyväksyy osittain Trumpin hallinnon vaatimuksen valituksen käsittelyn ajaksi.
Valitustuomioistuimen päätöksen mukaan Trumpin hallinto voi evätä AP:n toimittajilta pääsyn rajoitettuihin presidentin tiloihin, kuten presidentin työhuoneeseen, joiden se katsoi jäävän perustuslain ensimmäisen lisäyksen suojan ulkopuolelle. Valitustuomioistuimen päätös oni voimassa siihen asti, kunnes asia on käsitelty loppuun oikeudessa.
Päätöksen mukaan Valkoisella talolla on siten harkintavalta määrittää, ketkä tiedotusvälineiden edustajat se haluaa päästää tapahtumiinsa.
AFP