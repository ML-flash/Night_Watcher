पहलगाम आतंकी हमले पर चर्चा के लिए कांग्रेस कार्यसमिति की आपात बैठक आज, राहुल गांधी अमेरिका से भारत लौटे
कांग्रेस अध्यक्ष मल्लिकार्जुन खरगे की अध्यक्षता में इस बैठक में पहलगाम में पर्यटकों पर क्रूर आतंकी हमले से पूरी सख्ती से निपटने की देश की प्रतिबद्धता दोहराते हुए पार्टी इसके गुनहगारों के साथ-साथ जम्मू-कश्मीर में सीमापार आतंकवाद के विरुद्ध कड़ी कार्रवाई की मुखर आवाज उठाएगी। पहलगाम आतंकी हमले के मद्देनजर गुरुवार सुबह 11 बजे कांग्रेस कार्यसमिति की आपात बैठक होगी।
जागरण ब्यूरो, नई दिल्ली। पहलगाम आतंकी हमले पर देश के गम और आक्रोश में शामिल मुख्य विपक्षी दल कांग्रेस ने गुरुवार को पार्टी कार्यसमिति की आपात बैठक बुलाई है।
सीमापार आतंकवाद पर कार्रवाई की मांग करेगी कांग्रेस
कांग्रेस अध्यक्ष मल्लिकार्जुन खरगे की अध्यक्षता में इस बैठक में पहलगाम में पर्यटकों पर क्रूर आतंकी हमले से पूरी सख्ती से निपटने की देश की प्रतिबद्धता दोहराते हुए पार्टी इसके गुनहगारों के साथ-साथ जम्मू-कश्मीर में सीमापार आतंकवाद के विरुद्ध कड़ी कार्रवाई की मुखर आवाज उठाएगी।
गुरुवार सुबह 11 बजे कांग्रेस ने बुलाई बैठक
कांग्रेस के संगठन महासचिव केसी वेणुगोपाल ने बुधवार को श्रीनगर पीसीआर अस्पताल जाकर हमले में मारे गए निर्दोष पर्यटकों को श्रद्धांजलि देने के बाद 'एक्स' पर पोस्ट में कहा कि पहलगाम में हुए भीषण आतंकी हमले के मद्देनजर गुरुवार सुबह 11 बजे कांग्रेस कार्यसमिति की आपात बैठक होगी।
मासूम जिंदगियां खत्म हो गईं- कांग्रेस
उन्होंने कहा कि पूरे वातावरण में दुख का माहौल था, परिवार बिखर गए, मासूम जिंदगियां खत्म हो गईं। सपने खिलने से पहले ही मुरझा गए। वहां खड़े होकर दर्द और खामोशी के बीच कोई भी व्यक्ति आतंक की क्रूरता और मानवता पर उसके असहनीय बोझ को महसूस किए बिना नहीं रह सकता। हमें न केवल शोक में, बल्कि हिंसा और आतंक के विरुद्ध अपने अडिग संकल्प में भी एकजुट होना चाहिए। भारत कभी नहीं भूलेगा।
कांग्रेस कार्यसमिति की इस आपात बैठक में निर्दोष नागरिकों की आतंकियों द्वारा निर्मम हत्या की कठोर निंदा करते हुए उन्हें भावभीनी श्रद्धांजलि दी जाएगी और शोक प्रस्ताव पारित किया जाएगा।
राहुल गांधी अमेरिका से लौटे
समझा जाता है कि कांग्रेस कार्यसमिति आतंकवाद के विरुद्ध देश की अटूट एकजुटता का हवाला देते हुए सरकार से इस घटना के जिम्मेदार लोगों के विरुद्ध कठोर कार्रवाई की मांग करेगी। साथ ही आतंकवाद के विरुद्ध देश के एकजुट होने का संदेश देने के लिए सरकार से राजनीतिक दलों को भी विश्वास में लेने का आग्रह कर सकती है।
बैठक में कांग्रेस संसदीय दल की अध्यक्ष सोनिया गांधी भी मौजूद रहेंगी। लोकसभा में नेता विपक्ष राहुल गांधी के भी कार्यसमिति की बैठक से पहले अमेरिका यात्रा से लौट आए हैं।
राहुल ने की शाह व अब्दुल्ला से बात
राहुल गांधी ने 'एक्स' पर एक पोस्ट में बताया, 'पहलगाम में भयानक आतंकी हमले के बारे में केंद्रीय गृह मंत्री अमित शाह, जम्मू-कश्मीर के मुख्यमंत्री उमर अब्दुल्ला और जम्मू-कश्मीर प्रदेश कांग्रेस समिति के अध्यक्ष तारिक कारा से बात की। हालात पर ताजा जानकारी हासिल की।' राहुल ने कहा कि पीड़ितों के परिवार न्याय और हमारी संपूर्ण सहायता के अधिकारी हैं।