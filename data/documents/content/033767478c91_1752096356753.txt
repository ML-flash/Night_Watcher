রূপায়ণ গঙ্গোপাধ্যায় ও ধ্রুবজ্যোতি বন্দ্যোপাধ্যায়: কালীগঞ্জ উপনির্বাচনে জোটেই লড়ছে বাম-কংগ্রেস। বামেদের সমর্থন নিয়ে প্রার্থী ঘোষণা করল হাত শিবির। কংগ্রেসের হয়ে আগামী ১৯ জুনের ভোটে লড়বেন কাবিলউদ্দিন শেখ। ২০২১ সালের বিধানসভা নির্বাচনেও প্রার্থী ছিলেন ইনি। এনিয়ে লিখিত শর্তের ভিত্তিতে উপনির্বাচনে কালীগঞ্জ আসনটি কংগ্রেসকে ছাড়তে রাজি হয়েছে আরএসপি। ঠিক হয়েছে, কালীগঞ্জের উপনির্বাচনে কংগ্রেস প্রার্থী কাবিলউদ্দিনকেই সমর্থন করবে বামফ্রন্ট। শুক্রবার বামফ্রন্টের বৈঠকে সর্বসম্মতিক্রমে এই সিদ্ধান্তই নেওয়া হয়েছে।
আরএসপির রাজ্য সম্পাদক তপন হোড় তাঁদের পুরনো আসনটি কংগ্রেসকে ছাড়তে সমর্থন দিয়েছেন। সিপিএম এই আসনটি কংগ্রেসকে ছাড়তে রাজি হয় এবং তা বাম শরিকদের জানিয়ে দেওয়া হয়। সিপিএমের তরফে যুক্তি দেওয়া হয় যে, ২০২১ সালের নির্বাচনে কালীগঞ্জে বাম-কংগ্রেস জোট হয়েছিল। সেবার কংগ্রেস প্রার্থী জিতেছিল সেখানে। তাই এবারও কংগ্রেসকে ছাড়া হোক আসনটি। আর কংগ্রেসও এই আসনে তাদের প্রার্থী দেওয়ার কথাই জানিয়েছিল। তবে আএসপির তরফে সিপিএমকে লিখিত শর্ত দেওয়া হয়েছে যে, উপনির্বাচন বলেই তারা কালীগঞ্জের আসনটি ছেড়ে দিচ্ছে কংগ্রেসকে।
২০১৬ এবং ২০২১ সালে কংগ্রেসের সঙ্গে জোটে বৃহত্তর স্বার্থে আরএসপি আসনটি ছেড়ে দিয়েছিল। কিন্তু ২০২৬-এর বিধানসভা ভোটে এই আসন কংগ্রেসকে ছাড়া হবে না। সেখানে আরএসপির প্রার্থীই লড়বেন। এমনটাই এদিন বৈঠকে লিখিত শর্ত দিয়েছে আরএসপি। ফলে বামফ্রন্টের বৈঠকে কালিগঞ্জের উপনির্বাচনে কংগ্রেস প্রার্থীকে সমর্থনের সর্বসন্মত সিদ্ধান্ত হলেও একটা ‘কাঁটা’ রয়ে গেল বলে মনে করছে রাজনৈতিক মহল।
উল্লেখ্য, কালীগঞ্জে সিপিএম প্রার্থী দেবে বলে গত মঙ্গলবার ঘোষণা করে দিয়েছিলেন মহম্মদ সেলিম। পরে বামফ্রন্ট চেয়ারম্যান বিমান বসু ফোন করে কংগ্রেসের বর্ষীয়ান নেতা প্রদীপ ভট্টাচার্যকে ফোন করে সিপিএম প্রার্থীকে সমর্থনের প্রস্তাব দেন। তবে তাতে রাজি ছিলেন না প্রদেশ কংগ্রেস সভাপতি শুভঙ্কর সরকার। তাঁর যুক্তি ছিল, কালীগঝ বরাবর কংগ্রেসের শক্ত ঘাঁটি। তাই কংগ্রেসই এখানে লড়াইয়ে এগিয়ে। মাঝে আরএসপি দাবি তোলে, সিপিএম নয়, তারাই প্রার্থী দিতে আগ্রহী। শেষমেশ অবশ্য আলোচনা সাপেক্ষে কংগ্রেসের সঙ্গে জোটে সম্মত হয় বামেরা। ঠিক হয়, কংগ্রেস প্রার্থী কাবিলউদ্দিন শেখকে সমর্থন করবে বামফ্রন্ট।
Copyright © 2025 Sangbad Pratidin Digital Pvt. Ltd. All rights reserved.